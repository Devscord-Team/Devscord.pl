---
title: Nauka idzie ci bardzo wolno? Upewnij się, że robisz to dobrze
date: "2019-11-01T04:40:32.169Z"
description: Postaram się opowiedzieć o sposobie na naukę, który pomoże ci przyśpieszyć postępy. Sposób ten nie jest żadnym odkryciem, to nie jest super wiedza z nowo przeprowadzonych badań. Można powiedzieć, że to jest coś, czego jest świadomy praktycznie każdy programista, ale jednoczenie mają z tym często problem początkujący.
---

Nie będzie to post w stylu „10 produktywnych tricków, które przyśpieszą twoją naukę” Postaram się jednak przekazać ci pewien sposób na naukę, który pomoże ci przyśpieszyć postępy. Sposób ten nie jest żadnym odkryciem, to nie jest super wiedza z nowo przeprowadzonych badań. Można powiedzieć, że to jest coś, czego jest świadomy praktycznie każdy programista, ale jednoczenie mają z tym często problem początkujący.

## **Kiedy uczymy się najszybciej?**

Każdy zgodzi się z tym, że najszybciej uczymy się, kiedy musimy się czegoś nauczyć. Ale jest pewien problem... jak zdefiniować to całe „kiedy musimy”? Kiedy nasz mózg stwierdza, że coś musimy? No właśnie... i tutaj pojawia się podstawowy błąd początkujących. Większość osób uczy się czegoś, kiedy chce i wydaje im się, że muszą, przez co jak sie okazuje — tracą sporo czasu i energii na nieefektywną naukę, bo mózg nie chce się zmuszać do pracy, skoro nie musi (niestety, trzeba go oszukać). Ale zamiast narzekać jaki to leniwy jest nasz mózg, zastanówmy się nad przykładami sytuacji, w których musimy się czegoś nauczyć, bo jesteśmy chwilowo zablokowani. Przykładami takich sytuacji mogą być

*   Kiedy się topimy i musimy nauczyć się pływać, aby przeżyć (nauczysz się szybciej niż w dobrowolnej szkole pływania... albo się utopisz)
*   Kiedy trafimy na dziki teren i musimy nauczyć się przetrwania w dziczy (nauczysz się przetrwania szybciej niż w szkole survivalu... albo umrzesz)

Albo troche lżejsze przypadki

*   Kiedy dostaniemy firmę, aby nią zarządzać (nauczysz się szybciej niż studenci zarządzania... albo firma zbankrutuje)

Albo jeszcze lżejsze przypadki, które nie działają aż tak skutecznie, ale są dużo lepsze od zmuszania się do siedzenia na lekcji, albo zmuszania się do czytania książek

*   Kiedy coś się zepsuje w domu (musisz nauczyć się jak to działa i jak to naprawić... albo stracisz to na kilka dni lub stracisz trochę pieniędzy)

Jak się okazuje, taki przypadek można zasymulować podczas nauki programowania... i nie tylko, ale podczas nauki programowania jest to proste do wytłumaczenia oraz ten blog jest o tematyce programowania, więc najprawdopodobniej czytają go osoby zainteresowane programowaniem.

## **A teraz przejdźmy do samej symulacji sytuacji, kiedy mamy problem, który nas blokuje**

Nic odkrywczego tutaj nie powiem. Po prostu programuj, twórz projekty. Podczas nich napotkasz na wiele blokujących cie błędów i rozwiązanie ich utkwi ci w głowie, ponieważ będziesz miał bezpośrednie skojarzenie z sytuacją, która była dla ciebie trudna. A sama nauka pójdzie ci szybko, bo bardzo będziesz chciał rozwiązać swój problem. To nie będzie czytanie o kolejnej rzeczy w książce, to będzie szukania rozwiązania problemu, który cie właśnie blokuje, w twoim projekcie. **Szukanie wiedzy poparte realnym problemem + dobre wspomnienie = efektywna nauka** Programowania (i nie tylko) nie nauczysz się czytając książki, tak samo nie nauczysz się go oglądając kursy. Nauczysz się go jedynie, kiedy będziesz rozwijać własne projekty i napotykać problemy. Nie oznacza to, że książki i kursy nie są wartościowe. Są wartościowe i bardzo ważne, jednak **wiedza musi być poparta praktyką, z której wynikają problemy, które utrwalają ci wszystko w głowie... i dodają ci motywacji, bo nic tak nie cieszy, jak rozwiązanie problemu.**

> Pamiętaj! Nie bądź po prostu programistą... bądź rozwiązywaczem problemów!

Kurde, po angielsku to lepiej brzmiało...

> Don't be a programmer, Be a problem solver

## **Do czego są potrzebne książki i kursy?**

Są one kluczowe do rozwinięcia pewnych tematów. Tak samo, jak są kluczowe do dowiedzenia się, o istnieniu pewnych rzeczy. Nikt by się nie dowiedział o tym, jak programować, gdyby nie samo programowanie. Trzeba jednak rozróżnić dowiadywanie się o nowych rzeczach i ciekawych sposobach na rozwiązanie obecnych, od uczenia się.

## **Uczenie się != Dowiadywanie się**

Tak więc, zanim zaczniesz kolejną część książki/kursu, upewnij się, że wszystko rozumiesz. Pobaw się tym czego się nauczyłeś, szybko się przekonasz, że tak naprawdę zapamiętałeś może 30-50% wiedzy, o której czytałeś. Najlepiej zacznij tworzyć mini projekt oparty o to, czego się nauczyłeś, kiedy czegoś nie będziesz pamiętać zajrzyj do materiału z którego się uczyłeś, jeśli tego nie znajdziesz poszukaj w internecie. Bardzo dużo pomocnych porad można znaleźć na forach programistycznych, szczególnie [stackoverflow](https://stackoverflow.com/). Kiedy skończysz materiał z kursu, książki... a może z czegoś innego, spróbuj stworzyć projekt oparty o całą poznaną wiedzę. Oczywiście nie musisz używać wszystkiego co poznałeś, ale wymyśl projekt na wzór tych, które chciałbyś tworzyć w przyszłej pracy (domyślam się, że jeśli doszedłeś do tego momentu, nie pracujesz jako programista) i zacznij go robić, z wykorzystaniem nowej wartościowej wiedzy. Przy okazji ocenisz jak bardzo wartościowy był dla ciebie ten materiał i czego powinieneś się uczyć w przyszłości.