---
title: Co daje budowanie nawyków?
date: "2019-10-25T10:40:32.169Z"
description: Postanowiłem zbudować kilka nawyków, które uważałem za wartościowe... jednak to nie było coś, co sam z siebie robiłem automatycznie, często moja motywacja się zmieniała, często odpuszczałem, bo wolałem w danej godzinie robić coś innego. Też tak masz? Czujesz że twoje życie byłoby lepsze, gdybyś automatycznie robił pewne czynności Jeśli tak — zapraszam do czytania!
tags: ["produktywność"]
---

Pół roku temu postanowiłem zrobić pewien eksperyment... mimo że z samym działaniem tej zależności, każdy z nas spotyka się przez całe życie. Postanowiłem zbudować kilka nawyków, które uważałem za wartościowe... jednak to nie było coś, co sam z siebie robiłem automatycznie, często moja motywacja się zmieniała, często odpuszczałem, bo wolałem w danej godzinie robić coś innego. Też tak masz? Czujesz że twoje życie byłoby lepsze, gdybyś automatycznie robił pewne czynności? Jeśli tak — zapraszam do czytania!

##  **Jakie były moje cele?**

Podstawowy błąd, który możemy popełnić na samym starcie, to próba zmienienia swojego życia zbyt szybko. **Do osiągnięcia sukcesu niezależnie od dziedziny, potrzebujemy cierpliwości**. Zacznij od ustalenia 2 lub 3... ewentualnie 4 czynności, które chciałbyś zrobić swoimi nawykami. W moim przypadku to

- Kontakt z angielskim
- Oglądanie kursu / konferencji / czytanie bloga technicznego
- Czytanie książki rozwojowej
- Ćwiczenie

Pamiętaj też o wyznaczeniu progu, kiedy dana czynność jest zaliczona, a kiedy nie. W moim przypadku

- Chciałem otaczać się angielskim, więc jako kontakt z językiem rozumiałem obejrzenie jakiegoś filmu lub przeczytanie jakiegoś artykułu po angielsku. Głównie mam tu na myśli takie, które dają mi **minimum** 15 minut kontaktu z językiem. Mam obejrzeć jakiś poradnik? Poszukam go po angielsku — przy okazji odznaczę sobie z listy.
- Chciałem zwiększyć swój progress w rozwijaniu się, stąd chęć regularnego przyswajania wiedzy. Tutaj minimalnego progu nie dawałem, odznaczałem tę czynność, kiedy uznawałem, że dowiedziałem się czegoś nowego i wartościowego. Zazwyczaj zajmowało mi to w okolicy 30-60 minut w ciągu dnia.
- Rozwijając poprzedni cel, chciałem też skupić się na samym czytaniu książek. Książki często mają więcej treści niż materiały online. Moim zdaniem czytanie książek to dobry nawyk, ale sięgnięcie po książkę jest dla mnie cięższe niż włączenie kursu online i oglądanie go. Do zaliczenia celu wymagałem od siebie minimum 20 stron książki w ciągu dnia — im więcej, tym lepiej, ale aby odznaczyć dzień, musiało być minimum 20 stron.
- Chciałem polepszyć swoje zdrowie i kondycję, zauważyłem że przez rozwój ogólnie mówiąc intelektualny, zaniedbuje rozwój fizyczny. Chciałem to nadrobić, jako trening zaliczałem wykonywanie ćwiczeń, po którym czułem się wykończony. Jeśli danego dnia bardzo dużo chodziłem — byłem cały dzień na nogach, wliczałem to jako trening.

Jak pewnie widzisz, każdy nawyk miał swoje uzasadnienie oraz próg potrzebny do zaliczenia go. To bardzo ważne, aby ustalić próg, żeby nie było sytuacji, gdzie nie wiesz, czy już możesz wliczyć coś jako wykonany cel dzienny... czy jeszcze nie (jesteś na swojej wymyślonej w danym momencie granicy). Oczywiście próg można zmienić z czasem. Potrzeby posiadania uzasadnienia chyba nie muszę tłumaczyć. Łatwiej jest nam się do czegoś zachęcić, kiedy wiemy, jaka będzie nagroda.

## **Co zauważyłem?**

Pewnie nie zdziwi cie fakt, że wykonując to co uważałem za słuszne regularnie, robiłem nagle więcej tego co zaplanowałem. Ale może zaskoczę cie czymś innym. Nie jest to tajemna wiedza, jeśli kiedyś interesowałeś się tematem uzależnień pewnie ta informacja nie będzie żadną nowością. Ale im dłużej żyjesz w jakimś stylu, tym bardziej jesteś do niego przywiązany. A im dłużej żyjesz w innym stylu, tym dłużej przywiązujesz się do czegoś innego.

## **Można to nazwać... siłą nawyku.**

Każdego dnia, kiedy zaliczałem cel dzienny, **dodawałem dwa punkty** do danej czynności, z której chce zrobić nawyk. Każdego dnia, kiedy cel nie był zaliczony — czyli zazwyczaj czynność nie była nawet zaczęta, bo kiedy zaczynałem przykładowo czytać, chciałem na raz przeczytać tyle, żeby ten cel mieć już za sobą, ale wracając, kiedy cel był niezaliczony, **odejmowałem jeden punkt** od tej czynności. Doszedłem do pewnego wniosku. Bardzo możliwe że u ciebie skala może być inna, możliwe że przyzwyczajasz się trochę inaczej, ale

- Przy posiadaniu ok 15-25 punktów, nie czułem niechęci do zaczęcia wykonywania jakiejś czynności. Przykładowo wcześniej oglądanie materiałów po angielsku było dla mnie niewygodnym dodatkowym wysiłkiem... po osiągnięciu 15 punktów nagle przestało to być problematyczne.
- Idąc dalej, w okolicy 40 punktów pewne czynności robiłem już automatycznie, takie oglądanie vlogów po angielsku czy materiałów technicznych było dla mnie naturalne jak mycie zębów.
- Ale kiedy w wyniku różnego rodzaju okoliczności nie mogłem czegoś robić przez pewien okres — punkty spadały, a chęć do wykonywania pewnych czynności spadała proporcjonalnie do ilości punktów.
- Kiedy z poziomu 40 punktów spadłem do poziomu 10 punktów, czułem niechęć do czynności, które 2 miesiące wcześniej potrafiłem traktować jak codzienność.

## **Jaki może być z tego wniosek?**

Zauważyłem że nawyk, to jest coś co musimy stale budować. Nie możemy tutaj odpuszczać ani robić dłuższych przerw, bo jeśli nie mamy wystarczająco dużo samodyscypliny, może być nam trudno wrócić do produktywnej rutyny. **Za to kiedy już mamy odpowiednio silne nawyki, można powiedzieć że utrzymują się one same, bez naszej pomocy**. Idąc dalej tym tokiem myślenia, można stwierdzić że klucz do sukcesu to zbudowanie odpowiednio silnych nawyków, w określonych czynnościach. A to jak daleko zajdziesz zależy przede wszystkim od tego jakie nawyki wybrałeś, oraz jak silny ten nawyk zbudujesz, jak duże będzie miał on szanse na długotrwałe życie. Pamiętaj też, że kiedy nawyk jest już silny — staje się mechanizmem, który sam się napędza. Troche jak z uzależnieniami, ale ten element jest dla nas pozytywny. Do czego zmierzam? Kiedy nawyki, które według ciebie są kluczowe dla twojego rozwoju, będą odpowiednio silne, możesz zacząć budować kolejne. Kiedy zbudujesz nawyk regularnego pracowania, możesz zacząć budować nawyk pracy w wyznaczonych godzinach, albo nawyk określania ile dana czynność ci zajmie, przed wykonywaniem prazy — aby uczyć się szacowania czasu potrzebnego na dane zadanie. Możesz także budować nawyk regularnego korzystania z list zadań albo z kalendarza w celu planowania zadań.
