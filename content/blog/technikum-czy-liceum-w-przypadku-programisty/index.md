---
title: Technikum czy liceum w przypadku programisty
date: "2019-10-11T01:20:32.169Z"
description: Temat bardzo popularny, wiele osób się nad tym zastanawia, jednak czy na pewno ma on takie znaczenie?
---

Temat bardzo popularny, wiele osób się nad tym zastanawia, jednak czy na pewno ma on takie znaczenie? Nauka programowania jest o tyle specyficzna, że aby być konkurencyjnym na rynku pracy, musimy uczyć się samodzielnie. Żeby w ogóle być wartościowym na rynku pracy, musimy się uczyć samodzielnie. Jeśli chcesz być w przyszłości dobrym programistą, musisz umieć uczyć się samodzielnie. Nie może być tak, że nauka nowości jest jedynie wymuszona przez szkołę. Większość osób robi błąd, myśląc, że szkoła wszystko za nich zrobi, że oni tylko wybiorą szkołę, będą na bieżąco spełniać warunki i automatycznie zaczną zarabiać 15 tysięcy netto w pierwszej pracy... niestety tak to nie działa... Takie osoby z góry skazane są na porażkę, uratować może ich jedynie szczęście w postaci zapotrzebowania na rynku, ale jeśli po drodze nie nastąpi zmiana podejścia, nie mają szans na zarabianie dużych kwot, które są często obiecywane przez reklamujące się szkoły, o czym dodatkowo (w przypadku informatyki) często przypominają nam nauczyciele. Wmawia się uczniom, że będą zarabiać duże kwoty samym faktem zaliczenia testów z informatyki, a później jest rozczarowanie, bo to jednak tak nie działa. No ale dobra, załóżmy, że ty taki nie jesteś. Że ty jesteś typem osoby, która uczy się samodzielnie w domu, ogląda poradniki, tworzy własne projekty. Na start muszę ci powiedzieć, że jesteś przez to w super sytuacji. Jeśli jesteś przed wyborem szkoły średniej i już jesteś w stanie stworzyć jakikolwiek projekt, to istnieje bardzo duże prawdopodobieństwo, że pod kątem programowania większość osób, które aktualnie kończy technikum, ma wiedzę zauważalnie mniejszą od twojej.

## **Dlaczego tak się dzieje?**

W systemie edukacji egzaminy są robione tak, żeby większość osób na danym kierunku była w stanie to zdać. W skrócie mówiąc, osoba, która przychodzi do szkoły z zerową wiedzą, ucząc się jedynie tego, co było na lekcji, musi być w stanie zaliczyć egzamin.

Dodatkowo dużo osób to osoby, które przychodzą do szkoły z zerową wiedzą. Większość uczniów informatyki stanowią dwa typy osób.

*   Osoby, które lubią grać w gry, więc automatycznie wybrali informatykę, bo jest związana z komputerami... jak się szybko okazuje, to nie to samo. Nawet tworzenie gier to nie jest to samo co granie w gry (co każdego roku zaskakuje masę osób). Jednak fakt, że budowanie domów nie jest zbliżony do mieszkania w ciepłym i wygodnym domu, nikogo nie zaskakuje... dziwni ci ludzie...
*   Osoby, które słyszały, że na programowaniu lub ogólnie informatyce można dużo zarobić. W takich osobach nie ma nic złego, takie osoby też muszą być. Jednak jeśli nie ma w nas motywacji do samodzielnego pogłębiania wiedzy, to nie zajdziemy daleko. Ucząc się na bieżąco, możemy mieć pracę, jeśli rynek będzie temu sprzyjał, lub jeśli sami będziemy dążyć do spełnienia wymagań pracodawcy. Jednak bez chęci robienia czegoś samodzielnie, bez przymusu... nie zajdziemy daleko, uda nam się zdobyć pracę, jednak nie będą to duże zarobki, raczej takie wystarczające do życia.

## **A więc co wybrać?**

Wiemy już, że nauką na poziomie edukacji publicznej daleko nie zajdziesz, bo program nauczania jest zbudowany tak, że mając chęci do samodzielnej nauki, zawsze będziesz zauważalnie wyprzedzać program. W takiej sytuacji decyzja nie powinna zależeć od tego „ile się tam nauczę”, tylko „jak chcę spędzić ten czas”

## **Jeśli wybierzesz liceum.**

W przypadku liceum spędzisz mniej godzin w szkole. Nie jestem pewny, jak wygląda to aktualnie, ale w moim przypadku — przy 4-letnim technikum i 3-letnim liceum, wyglądało to tak, że w technikum poza oczywistym dodatkowym rokiem, przez pierwsze 3 lata mieliśmy o 5 godzin lekcyjnych tygodniowo więcej, od osób z liceum. Ostatni rok miał tyle samo godzin lekcyjnych, co w przypadku osób w liceum. Do liceum nie chodziłem, ale z tego, co wiem od znajomych, w większość, jeśli nie wszystkie lekcje, to przedłużenie poprzednich szkół, takich jak podstawówka i (w moim przypadku) gimnazjum. Nawet w przypadku rozszerzonej informatyki, często te lekcje będą wyglądać tak, jak w poprzedniej szkole... jedynie godzin w tygodniu będzie więcej i programowanie ruszycie, jednak na poziomie potrzebnym do zdania matury rozszerzonej z informatyki, nie będzie to poziom wystarczający do pracy.

## **Jeśli wybierzesz technikum.**

O tym, że technikum nauczy cię zawodu programisty, możesz zapomnieć. Po technikum będziesz w stanie złożyć komputer od zera, będziesz w stanie zbudować prostą sieć i będziesz w stanie stworzyć stronę internetową, taką, jakie były popularne 10-20 lat temu. Technikum ma jednak jedną dużą przewagę, lekcje zawodowe, które są mniej męczące od tych klasycznych. Mam tu na myśli dłubanie przy serwerze, zabawy ze sprzętem i pomaganie znajomym w tworzeniu prostych programów (zakładam, że planując bycie programistą, umiesz podstawy programowania, tyle wystarczy do bycia super programistą w oczach kolegów, którzy po 2 latach ledwo będą ogarniać podstawy podstaw). Z własnego doświadczenia mogę powiedzieć, że 9 godzin lekcyjnych, gdzie połowa to zabawa komputerem, potrafi dużo mniej zmęczyć, niż 5 godzin lekcyjnych, które kompletnie cię nie interesują.

## **Ostateczna decyzja**

*   Wolisz mieć przedłużenie podstawówki, z lekkim polem do wyboru, jeśli chodzi o przedmioty, ale za to spędzać tam mniej czasu?
*   Czy wolisz spędzać w szkole więcej czasu, ale mieć sporo lekcji na zasadzie „grzebanie przy serwerze z kolegą i dyskusje o życiu”?