---
author: "Marcin Bigos"
title: Co daje grupowe tworzenie projektów?
date: "2019-10-20T05:40:32.169Z"
description: Próbując tworzyć różnego rodzaju projekty w grupie, zauważyłem, że potrafią być one zauważalnie bardziej rozwijające, od zwykłego pisania kodu samemu.
---

Próbując tworzyć różnego rodzaju projekty w grupie, zauważyłem, że potrafią być one zauważalnie bardziej rozwijające, od zwykłego pisania kodu samemu. Mam tu na myśli głównie mniejsze projekty, robione ze znajomymi, a nie w dużych profesjonalnych zespołach. Oto moje wnioski:

## **Tworząc projekt w grupie — uczysz się pracy w grupie**

Jak każdy słyszał, w biznesie ważne są znajomości. Jak każdy słyszał, te znajomości tworzą się magicznie i nie mamy na to wpływu. Ale czy na pewno? Przecież każdy może zacząć poznawać nowe osoby... i wtedy będzie znać więcej osób. Jeśli będą to wartościowe osoby, będziemy mieć wartościowe znajomości. Często wartościowe osoby tworzą wartościowe projekty. Czyli jeśli będziemy angażować się w takie projekty, będziemy poznawać więcej takich osób. Co może mieć duże znaczenie w przyszłości — przy tworzeniu własnego biznesu, przy szukaniu pracy i przy wielu innych sytuacjach. Dodatkowo pracując w grupie, dochodzi czynnik, którego nie spotkamy w samodzielnych projektach. A dokładniej — musimy ustalać z innymi, jakich narzędzi używamy, na jakich praktykach się skupiamy oraz kto zajmuje się którą częścią aplikacji. Wydaje się proste? Spróbuj dogadać się w grupie osób, gdzie każdy ma inne preferencje i często trzeba schodzić do kompromisów. Mimo wszystko ten element ma spory plus, ponieważ... o tym będzie w kolejnym punkcie

## **Masz okazję do spojrzenia na punkt widzenia innych ludzi**

Tak jak wspomniałem przed chwilą, musimy tworzyć kod z ludźmi o różnych preferencjach. Ale oznacza to również, że zaczynamy zastanawiać się nad problemami, o których nigdy wcześniej nie pomyślelibyśmy, że mogą istnieć. Przykładowo dowiadujemy się o narzędziu, które nie posiada wady, którą posiada narzędzie, którego używaliśmy - nie nie traktowaliśmy tego jako wadę, myśleliśmy, że po prostu tak już musi być. Nowi ludzie mają także trochę odmienne priorytety, jedna osoba może być dobrze zorientowana w kwestiach architektury, inna osoba może dobrze ogarniać kwestie niskopoziomowe. To wszystko wpływa na to, że mając odpowiedni zespół, jesteśmy w stanie mimowolnie sporo się nauczyć — bo znajomy nam o czymś wspomniał, o czymś, czego sami z siebie byśmy się nie uczyli, mimo że jest to wartościowe.

## **Masz możliwość częstego dawania i przyjmowania code review**

Tutaj sprawa wygląda łatwo. Tworząc samodzielnie open source, musimy się prosić ludzi na forach, żeby ktoś ocenił kawałek naszego kodu. Tworząc projekt w grupie, możemy tak dogadać się z zespołem, żeby każde zadanie było przez kogoś sprawdzone — pomagają tutaj pull requesty.

## **Wspólna motywacja do działania... ale czy to zawsze jest dobre?**

Kiedy widzimy, jak inni są zaangażowani, to w magiczny sposób też zaczynamy być zaangażowani, przez co ostatecznie robimy i uczymy się więcej. Niestety działa to również w drugą stronę, o czym aż tak często się nie mówi. Kiedy widzimy, że innym się nie chce, nam też przestaje się chcieć. Co często jest powodem, przez który upada wiele projektów — połowa zespołu nie miała czasu, więc druga połowa automatycznie dość szybko straciła chęci do działania, mimo że samodzielnie byli w stanie stworzyć cały produkt. Dlatego ważna jest tutaj samodyscyplina i odporność na brak chęci u innych. Tak samo, jak odpowiednie stworzenie zespołu — nie chcemy mieć przecież zespołu z samymi osobami, którym się nic nie chce.
